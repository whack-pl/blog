---
title: Nowy hackerspace w Warszawie
date: 2017-04-10 22:50:09
thumbnail:  /draft/2017/04/10/nowy-hackerspace-w-warszawie/warszawa_wojciechowscy.jpg
banner: /draft/2017/04/10/nowy-hackerspace-w-warszawie/warszawa_wojciechowscy.jpg
---
Wielu z nas odczuwało od dłuższego czasu brak w Warszawie przestrzeni, gdzie można swobodnie uczyć się i eksperymentować, bez skrępowania godzinami otwarcia uniwersytetu czy przepustkami do pracowni. Chcielibyśmy samodzielnie zdobywać wiedzę i dzielić się nią, organizować warsztaty i konferencje bez potrzeby zagłębiania się w papierologię.

Od wielu lat na całym świecie powstają przestrzenie pozwalające osiągnąć te cele - [hakerspejsy](https://pl.wikipedia.org/wiki/Hackerspace), w zależności od specjalizacji zwane także makerspace'ami czy [fablabami](https://pl.wikipedia.org/wiki/Fab_lab). Są to zwykle stowarzyszenia utrzymywane głównie ze składek i sponsoringów, żyjące ciągłym obiegiem wiedzy i wymianą umiejętności ich członków.

W Polsce mamy ich już całkiem sporo, by wymienić [FabLab Łódź](http://fablablodz.org/) czy [Hackerspace Trójmiasto](http://hs3.pl/). W samej Warszawie istnieje już [HSWAW](https://hackerspace.pl/) skupiający się na elektronice i cyberbezpieczeństwie.

Mamy bardzo jasną wizję tego, co chcemy stworzyć poprzez wHack, by nie powielać tego, co już istnieje w postaci innych Spejsów czy NGOsów takich jak [DjangoGirls](https://djangogirls.org/) czy [Geek Girls Carrots](http://geekgirlscarrots.org/).

Zależy nam na stworzeniu stałej społeczności i miejsca wymiany wiedzy technicznej, otwartego 24 godziny na dobę, siedem dni w tygodniu. Chcemy gościć warsztaty i małe konferencje, regularnie spotykające się grupy samokształcenia i grupy zadaniowe jak [Koduj Dla Polski](https://kodujdlapolski.pl/).

Wierzymy, że [otwarte oprogramowanie](https://pl.wikipedia.org/wiki/Otwarte_oprogramowanie) i [otwarta nauka](https://pl.wikipedia.org/wiki/Otwarty_dost%C4%99p) są bardzo ważne dla rozwoju tak społeczeństw, jak i każdego z nas. Chcemy, by każdy projekt nad jakim będziemy pracować we wHacku był w pełni otwary i posiadał dokumentację, by móc być użyty pownownie i służyć jako materiał edukacyjny dla innych.

Widzimy, jak organizacje takie jak [Panoptykon](http://panoptykon.pl/), [Nowoczesna Polska](https://nowoczesnapolska.org.pl/) czy [Obywatele Nauki](http://obywatelenauki.pl/) walczą o przejrzystą Polskę z prawem do prywatności, otwartą nauką i przemyślanym systemem szkolnictwa. Chcemy uświadamiać i edukować razem z nimi, zabierać głos w debatach jako praktycy dobrze znający wiele problemów.

Jesteśmy programistami i programistkami, adminami i adminkami, naukowcami i naukowczyniami, edukatorami i edukatorkami, entuzjastami i entuzjastkami audio i wideo. Chcemy stworzyć przestrzeń, która będzie przyjazna dla nas wszystkich.

W tej chwili jesteśmy na etapie prawnej rejestracji Stowarzyszenia i poszukiwania lokalu pod naszą działalność. Już wkrótce na stronie pojawi się lista dyskusyjna i newsletter - póki co możecie się z nami skontaktować [mailowo](mailto:core-team[at]whack.pl) i przez [Facebooka](https://www.facebook.com/whackpl-277999245960125/).

Zdjęcie warszawskiej starówki objęte jest licencją [CC-BY-SA 3.0](https://creativecommons.org/licenses/by-sa/3.0/deed.pl) - [Marek & Ewa Wojciechowscy](https://commons.wikimedia.org/wiki/File:6_Warszawa_110.jpg)
